


Види ІТ-компаній. Якщо детально розбиратися у видах ІТ-компаній, то на сьогодні можна виділити два основні види, а саме: продуктові компанії; сервісні компанії. Що це за компанії і чим вони відрізняються? Розбираємося!

Продуктові компанії. Уже із самої назви таких компаній зрозуміло, що йдеться про компанії, які самостійно займаються виготовленням якогось продукту. Під продуктом слід розуміти розроблення, створення, розкрутку та супровід різних ІТ-проєктів, а саме мобільних застосунків, соцмереж, середовища для програмування, антивірусів, ігор, CRM тощо. Такі компанії займаються не тільки самостійною розробкою вищеназваних продуктів (тобто у них є техніка, наймані на умовах трудового договору чи гіг-контракту фахівці, які займаються розробкою продукту), а й їх розкруткою, реалізацією і підтримкою. Тобто у цих компаній зазвичай замкнутий цикл створення ІТ-продуктів (від зародження ідеї до її реалізації).

На сьогодні в Україні таких ІТ-компаній небагато. Адже самостійне виробництво ІТ-продукту потрібує не тільки значних ресурсів, а й несе в собі значні ризики у випадку провалу маркетингової компанії з реалізації цього продукту. Тому більшість ІТ-компаній в Україні належать до другого виду компаній.

Сервісні компанії. До цієї когорти ІТ-компаній належать підприємства, які, на відміну від продуктових ІТ-компаній, самостійно не займаються виробництвом ІТ-продукту. Ці компанії просто надають послуги у розробці ІТ-продуктів іншим компаніям.

Схема роботи сервісних ІТ-компаній полягає в тому, що вони отримують замовлення від інших суб’єктів і виконують поставлену ІТ-задачу за відповідну винагороду. Українські сервісні компанії орієнтуються в основному на закордонних замовників, яким потрібне цільове виконання ІТ-задач, у тому числі й при розробці ними програмного забезпечення.

Сервісні ІТ-компаній можуть застосовувати аутсорсинг, аутстафінг, надавати консалтингові послуги. Охарактеризуємо коротко ці компанії. Аутсорсинг. Коли говорять про сервісну ІТ-компанію, яка надає аутсорсингові послуги, то мають на увазі компанію, яка сама або із залученням сторонніх фахівців чи інших ІТ-компаній надає послуги з розробки окремих ІТ-продуктів (наприклад, вебсайтів, мобільних додатків, програмного забезпечення тощо), але не для свого використання чи продажу, а на замовлення третіх осіб.

Таких ІТ-компаній в Україні доволі багато. Все через те, що майже будь-яке підприємство на сьогодні розуміє, що йому потрібно мати свій сайт, мобільний додаток, інтернет-магазин тощо. Але зазвичай суб’єкти господарювання власних ресурсів для розробки такого ІТ-продукту не мають. Воно і не дивно, оскільки такі суб’єкти господарювання в основному не пов’язані з ІТ-індустрією. А йти в ногу з часом хочуть усі.

Тому суб’єкти господарювання — замовники звертаються до аутсорсингової ІТ-компанії для створення останніми для них (враховуючи їх потреби) певного ІТ-продукту (право власності на такий продукт зазвичай отримує саме замовник), а також його технічної підтримки.

Аутстафінг. Тут мають на увазі модель роботи, за якою у ІТ-компанії орендують фахівця для роботи над певним проєктом підрядника (зазвичай іншої ІТ-компанії). При цьому на час дії проєкту орендований спеціаліст підпорядковується менеджеру компанії-замовника. Сам фахівець, на час його оренди, є працівником аутстафінгової компанії (саме вона виплачує йому зарплату, якщо фахівець працює на умовах трудового договору чи гіг-контракту, або винагороду, якщо мова йде про оформлення цивільно-правового договору із ФОП). За використання праці орендованого фахівця ІТ-компанія отримує орендну плату від клієнта (тобто винагороду).

По суті, коли мова йде про аутстафінгові ІТ-компанії, то маємо справу з компанією-посередником, яка займається перепродажем праці ІТ-спеціалістів. Консалтинг. Такі компанії допомагають ввести у користування вже готові (розроблені іншими ІТ-компаніями чи самим замовником) продукти програмного забезпечення. Вони, на відміну від інших сервісних ІТ-компаній, не займаються ні самостійною розробкою ІТ-продукту для інших, не надають послуг з розробки. Вони просто допомагають звичайним підприємствам забезпечити їх стабільну роботу або розвиток за допомогою використання останніми придбаного ними комп’ютерного обладнання та/або програмного забезпечення. Тобто, по суті, ці компанії просто займаються налаштуванням стабільної роботи різних ІТ-компонентів. Але в житті все трохи складніше. Часто аутстафінгові компанії оформлюють свої послуги саме як консультування з питань інформатизації.

Вище ми навели лише основні види ІТ-компаній, які зустрічаються в Україні. Але насправді їх набагато більше, трапляються поєднання певних видів ІТ-компаній в одній компанії. Та як би там не було, загальний підхід до класифікації ІТ-компаній напевно тепер став вам зрозумілий.

